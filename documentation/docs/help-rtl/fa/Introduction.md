# معرفی وسپوچی

وسپوچی ویرایشگر کاملی برای OpenStreetMap است که بیشتر قابلیت‌های ویرایشگرهای رومیزی را پشتیبانی می‌کند. این برنامه با موفقیت روی اندروید گوگل از نسخهٔ 2.3 تا 10.0 و گونه‌های مبتنی بر AOSP آزمایش شده است. نکتهٔ شایان توجه: درحالی‌که قابلیت‌های دستگاهِ همراه، با رقبای رومیزی رقابت می‌کند، مخصوصاً دستگاه‌های قدیمی‌تر حافظهٔ بسیار محدودی دارند و بنابراین نسبتاً کند خواهند بود. هنگام استفاده از وسپوچی به این نکته توجه داشته باشید و به‌عنوان مثال، محدودهٔ ویرایش را در اندازهٔ معقولی نگه دارید. 

## اولین استفاده

در آغاز، وسپوچی پس از درخواست دسترسی‌های لازم و نمایش پیام خوش‌آمدگویی، کادر «دانلود مکان دیگر»/«بارکردن محدوده» را نشان می‌دهد. اگر مختصات مشخص است و می‌خواهید فوراً دانلود کنید، می‌توانید گزینهٔ مناسب را انتخاب نمایید و شعاع پیرامون مکانی که می‌خواهید دانلود کنید را مشخص نمایید. در دستگاه‌های کُند محدودهٔ بزرگ انتخاب نکنید. 

همچنین می‌توانید با زدن روی «برو به نقشه» این کادر را ببندید و با زوم و جابه‌جایی به مکان موردنظرتان بروید و سپس داده را دانلود کنید (بخش بعدی را ببینید: «ویرایش با وسپوچی»).

## ویرایش با وسپوچی

بسته به اندازهٔ صفحه و عمر دستگاه، کنش‌های ویرایشی مستقیماً از طریق نمادهای موجود در نوار بالا، از طریق منوی اُفتان در سمت راست نوار بالا، از نوار پایین (در صورت وجود) یا از طریق کلید منو قابل‌دسترسی است.

<a id="download"></a>

### دانلود دادهٔ OSM

نماد داده‌رسانی ![Transfer](../images/menu_transfer.png) یا گزینهٔ «داده‌رسانی» را از منو انتخاب کنید. این کار هفت گزینه را پیش روی شما قرار می‌دهد:

* **دانلود نمای کنونی** - محدودهٔ نمایان روی صفحه را دانلود و آن را با دادهٔ موجود ادغام کنید *(به اتصال شبکه نیاز دارد)*
* **پاک‌سازی و دانلود نمای کنونی** - همهٔ دادهٔ موجود در حافظه را پاک و سپس محدودهٔ نمایان روی صفحه را دانلود کنید *(به اتصال شبکه نیاز دارد)*
* **آپلود داده در کارساز OSM** - ویرایش‌ها را در OpenStreetMap آپلود کنید *(به احراز هویت نیاز دارد)* *(به اتصال شبکه نیاز دارد)*
* **دانلود خودکار مکان‌محور** - به‌طور خودکار محدوده‌ای پیرامون مکان جغرافیایی کنونی را دانلود کنید *(به اتصال شبکه یا دادهٔ آفلاین نیاز دارد)* *(به GPS نیاز دارد)*
* **دانلود خودکار با جابه‌جایی و زوم** - به‌طور خودکار دادهٔ محدودهٔ نمایان روی صفحه را دانلود کنید *(به اتصال شبکه یا دادهٔ آفلاین نیاز دارد)* *(به GPS نیاز دارد)*
* **پرونده...** - ذخیره‌سازی و بارکردن دادهٔ OSM به/از پرونده‌های دستگاه.
* **یادداشت/باگ‌ها...** - دانلود (خودکار و دستی) یادداشت‌های OSM و «باگ‌ها» از ابزارهای تضمین کیفیت (در حال حاضر OSMOSE) *(به اتصال شبکه نیاز دارد)*

ساده‌ترین روش دانلود داده در دستگاه این است که با حرکت و زوم به مکانی که می‌خواهید ویرایش کنید بروید و «دانلود نمای کنونی» را انتخاب نمایید. می‌توانید با ژست‌های حرکتی، دکمه‌های زوم یا دکمه‌های کنترل صدای دستگاه، زوم کنید. سپس وسپوچی دادهٔ نمای کنونی را دانلود می‌کند. برای دانلود داده در دستگاهتان به احراز هویت نیازی نیست.

### ویرایش

<a id="lock"></a>

#### حالت قفل، حالت باز، تعویض حالت

برای پیشگیری از ویرایش‌های ناخواسته، وسپوچی در حالت «قفل» آغاز می‌شود؛ حالتی که در آن فقط می‌توانید زوم کنید و نقشه را جابه‌جا نمایید. روی نماد ![قفل](../images/locked.png) بزنید تا قفل باز شود. 

اگر نماد قفل را طولانی لمس کنید منویی حاوی چهار گزینه باز می‌شود:

* **عادی** - حالت پیشفرض ویرایش است. می‌توانید چیزهای جدید اضافه کنید، چیزهای موجود را تغییر دهید، جابه‌جا کنید یا حذف نمایید. نماد این حالت، قفل سفیدرنگ معمولی است.
* **فقط تگ** - با انتخاب هر شیء «ویرایشگر خصوصیت» باز می‌شود. با لمس طولانی صفحه می‌توانید چیزهای جدید اضافه کنید، اما سایر کنش‌های هندسی کار نمی‌کند. نماد این حالت، قفل سفیدرنگ همراه با حرف T است (اول Tag).
* **داخلی** - حالت داخلی را فعال می‌کند. [حالت داخلی](#indoor) را ببینید. نماد این حالت قفل سفیدرنگ همراه با حرف I است (اول Indoor).
* **حالت C** - حالت C را فعال می‌کند. در این حالت فقط چیزهایی که پرچم هشدار گرفته باشند نمایش می‌یابد. [حالت C](#c-mode) را ببینید. نماد این حالت قفل سفیدرنگ همراه با حرف C است (اول Complete).

#### تک‌ضربه، دوضربه و لمس طولانی

به‌طور پیشفرض، دور گره‌ها و راه‌های قابل‌انتخاب محدودهٔ نارنجی‌رنگی مشاهده می‌کنید. با لمس این محدوده می‌توانید چیزها را انتخاب کنید. سه گزینه پیش روی شماست:

* تک‌ضربه: چیز را انتخاب می‌کند. 
    * بلافاصله گره/راه تکی انتخاب می‌شود. 
    * البته، اگر هنگام انتخاب یک چیز، وسپوچی ببیند چند چیز در معرض انتخاب هستند، منوی انتخاب را نشانتان می‌دهد و می‌توانید دقیقاً شیء موردنظر خود را انتخاب نمایید. 
    * دور چیزهای انتخاب‌شده هالهٔ زردرنگ نمایش می‌یابد. 
    * برای اطلاعات بیشتر [انتخاب گره](Node%20selected.md)، [انتخاب راه](Way%20selected.md) و [انتخاب رابطه](Relation%20selected.md) را ببینید.
* دو ضربه: [حالت انتخاب چندتایی](Multiselect.md) را فعال می‌کند.
* لمس طولانی: علامت + ایجاد می‌کند و می‌توانید گره اضافه کنید. بخش زیر و [ایجاد اشیای جدید](Creating%20new%20objects.md) را ببینید. این قابلیت فقط اگر «حالت ساده» غیرفعال باشد کار می‌کند.

اگر می‌خواهید محدودهٔ متراکمی را ویرایش کنید، بهتر است بیشتر زوم کنید.

وسپوچی عملکرد «واگرد/ازنو»ی خوبی دارد، بنابراین با خیال راحت روی دستگاه خود آزمایش کنید. اما لطفاً دادهٔ آزمایشی را آپلود و ذخیره ننمایید.

#### انتخاب کردن/نکردن (تکضربه و «منوی انتخاب»)

شیئی را لمس کنید تا انتخاب شود. اگر فضای خالی از صفحه را لمس کنید، از انتخاب در می‌آید. اگر چیزی را انتخاب کرده‌اید و می‌خواهید چیز دیگری را انتخاب کنید، خیلی ساده است، آن چیز جدید را لمس کنید. لازم نیست ابتدا شیء قبلی را از انتخاب در آورید. اگر روی شیئی دوضربه بزنید، [حالت انتخاب چندتایی](Multiselect.md) فعال می‌شود.

توجه کنید که اگر تلاش کنید شیئی را انتخاب نمایید و وسپوچی ببیند چیزهای دیگری هم در محل لمس قرار دارند (مانند گره روی راه یا چیزهای دیگری که همپوشانی دارند) در این صورت منوی انتخاب را نشانتان می‌دهد: حال روی شیء موردنظرتان بزنید تا انتخاب شود. 

اشیای انتخاب‌شده با خط زردرنگی که دورشان ظاهر می‌شود برجسته می‌شوند. بسته به پس‌زمینهٔ نقشه و میزان زوم، شاید این حاشیهٔ زردرنگ را به‌وضوح نبینید. پس از انتخاب هر چیز، پیامی ظاهر می‌شود و انتخاب را تأیید می‌کند.

پس از انتخاب، لیستی از کنش‌های پشتیبانی‌شده برای شیء انتخابی نشان داده می‌شود (در قالب دکمه یا گزینه‌های منو): برای اطلاعات بیشتر [انتخاب گره](Node%20selected.md)، [انتخاب راه](Way%20selected.md) و [انتخاب رابطه](Relation%20selected.md) را ببینید.

#### اشیای انتخاب‌شده: ویرایش تگ‌ها

با لمس دوبارهٔ شیء انتخاب‌شده، ویرایشگر تگ باز می‌شود و می‌توانید تگ‌های آن را ویرایش کنید.

توجه کنید که برای اشیای هم‌پوشان (مانند گره روی راه) منوی انتخاب دوباره ظاهر می‌شود. اگر دوباره شیء انتخاب‌شده را برگزینید ویرایشگر تگ باز می‌شود. اما اگر شیء دیگری را برگزینید، آن شیء در حالت انتخاب قرار می‌گیرد.

#### اشیای انتخاب‌شده: جابه‌جایی گره یا راه

پس از انتخاب هر شی، می‌توانید جابه‌جایش کنید. توجه کنید که اشیا را فقط پس از انتخاب‌کردن می‌توانید بکشید و جابه‌جا کنید. برای جابه‌جاکردنش، کافی است از محدودهٔ نزدیک آن، شیء انتخاب‌شده را بکشید. اگر در تنظیمات گزینهٔ «فضای بزرگ برای کشیدن» را روشن کنید، محدودهٔ بزرگی دور گره انتخاب‌شده می‌بینید که کار جابه‌جاکردن شیء را آسان‌تر می‌کند. 

#### افزودن گره/نقطه یا راه جدید 

در اولین اجرا، برنامه در «حالت ساده» بالا می‌آید. این حالت را می‌توانید از منوی اصلی با برداشتن تیک مربوطه غیرفعال کنید. 

##### حالت ساده

با زدن روی دکمهٔ شناور سبزرنگ بزرگی که روی صفحه است منویی نمایان می‌شود. پس از انتخاب یکی از موارد، از شما خواسته می‌شود مکان موردنظرتان را برای رسم شیء لمس کنید. اگر نیاز دارید نمای نقشه را تنظیم کنید، از کشیدن و زوم‌کردن بهره ببرید. 

برای اطلاعات بیشتر [ایجاد اشیای جدید در حالت کنش‌های ساده](Creating%20new%20objects%20in%20simple%20actions%20mode.md) را ببینید.

##### حالت پیشرفته (لمس طولانی)
 
در موقعیتی که می‌خواهید گره قرار بگیرد یا راه آغاز شود لمس طولانی کنید. سپس نماد مشکی‌رنگ + ظاهر می‌شود.
* اگر می‌خواهید گره جدیدی ایجاد کنید (که به چیزی متصل نیست)، جایی دور از اشیای موجود را لمس کنید..
* اگر می‌خواهید راهی را ادامه دهید، در «فضای انتخابِ» راه (یا گرهی از راه) انگشت بزنید. فضای انتخاب محدوده‌ای دور گره یا راه است.

هنگامی که علامت + نمایان شد، این گزینه‌ها پیش روی شماست:

* همان مکان را لمس کنید.
    * اگر علامت + نزدیک گرهی نباشد، لمس دوبارهٔ همان مکان گره جدیدی ایجاد می‌کند. اگر نزدیک راه باشید (اما نه نزدیک گره)، گره جدید روی راه ایجاد خواهد شد (و متصل به راه).
    * اگر علامت بعلاوه نزدیگ گرهی باشد (یعنی در فضای انتخاب گره)، لمس دوبارهٔ همان مکان فقط گره را انتخاب می‌کند. این کنش همانند انتخاب بالاست.
* لمس مکان دیگر. با لمس مکان دیگر (بیرون از فضای انتخاب علامت بعلاوه) پاره‌راهی از موقعیت اولیه به موقعیت جدید رسم می‌شود. اگر علامتِ بعلاوه نزدیک گره یا راهی بوده باشد، پارهٔ جدید به آن گره یا راه متصل خواهد شد.

کافی است جاهای مختلف صفحه را لمس کنید تا گره‌های بیشتری به راه بیفزایید. برای پایان، گره آخر را دوباره لمس کنید. اگر گره آخر روی راه یا گرهی قرار گرفته است، این پاره به‌طور خودکار به آن راه یا گره متصل می‌شود. 

همچنین می‌توانید از گزینه‌ای در منو استفاده کنید: برای اطلاعات بیشتر [ایجاد اشیای جدید](Creating%20new%20objects.md) را ببینید.

#### افزودن محدوده

برخلاف سایر سامانه‌های دادهٔ مکانی، اوپن‌استریت‌مپ هم‌اکنون نوع دادهٔ «محدوده» ندارد. ویرایشگر آنلاین iD تلاش می‌کند که مفهوم محدوده را بر اساس عناصر پایه‌ای OSM ایجاد کند که در برخی وضعیت‌ها نیز به‌خوبی کار می‌کند اما نه همیشه. در وسپوچی فعلاً قرار نیست چنین کار مشابهی انجام شود، بنابراین لازم است کمی دربارهٔ چگونگی ارائهٔ محدوده‌ها بدانید:

* _راه‌های بسته (*چندضلعی‌ها")_: ساده‌ترین و رایج‌ترین گونهٔ محدوده‌ها راه‌هایی هستند که اولین و آخرین گره آن‌ها یکی است و «حلقهٔ» بسته‌ای شکل می‌دهند (برای نمونه بیشتر ساختمان‌ها از این گونه هستند). ساخت این‌ها در وسپوچی بسیار آسان است. کافی است آخرین گره را به اولین گره متصل کنید تا کار را تمام کنید و محدوده رسم شود. توجه: تفسیر راهِ بسته، به تگ‌گذاری آن بستگی دارد: مثلاً اگر راه بسته‌ای به‌عنوان ساختمان تگ‌دهی شود، محدوده به حساب می‌آید اما اگر به‌عنوان فلکه تگ‌گذاری شود محدوده نیست و فقط حلقه است. در برخی وضعیت‌ها هر دو تفسیر ممکن است درست باشد. یک تگ محدوده‌ساز می‌تواند کاربرد نهایی را مشخص کند.
* _چند-چندضلعی‌ها_ یا _multi-ploygon_: برخی محدوده‌ها چند بخش، حفره و حلقه دارند که تنها با یک راه درست نمی‌شود. برای این موضوع OSM نوع خاصی از رابطه (عنصر همه‌کاره‌ای که با آن ارتباط بین عنصرها را مدل‌سازی می‌کنیم) را به کار می‌برد؛ چند-چندضلعی یا multi-polygon. هر multi-polygon می‌تواند چندین حلقهٔ بیرونی یا outer و چندین حلقهٔ درونی یا inner  داشته باشد. هر حلقه می‌تواند راهی بسته باشد (که توضیح دادیم) یا از چندین راه منفرد که گره‌های پایانی مشترک دارند تشکیل شود. اگرچه کارکردن با چند-چندضلعی‌های بزرگ با استفاده از هر ابزاری دشوار است اما ساخت موارد کوچک‌تر در وسپوچی سخت نیست.
* _خط‌های ساحلی_: برای چیزهای خیلی بزرگ، مانند قاره‌ها و جزیره‌ها، حتی مدل‌سازی با multi-polygon نیز چندان رضایت‌بخش نیست. برای راه‌هایی که تگ natural=coastline می‌گیرند مفاهیمی وابسته به جهت را به کار می‌بریم: خشکی سمت چپ راه قرار می‌گیرد و آب سمت راست آن. یکی از آثار جانبی این کار این است که اگر راهی به‌عنوان coastline تگ‌گذاری شده، نباید جهت آن را عوض کنید. اطلاعات بیشتر را در [ویکی OSM](http://wiki.openstreetmap.org/wiki/Tag:natural%3Dcoastline) خواهید یافت.

#### بهبود هندسهٔ راه

اگر به اندازهٔ کافی روی راهی زوم کنید، وسط پاره‌هایی از راه که به قدر کافی بلند باشند، «×» کوچکی می‌بینید. با کشیدن ضربدر، در آن مکان گرهی روی راه ایجاد می‌شود. نکته: برای پیشگیری از ایجاد گره‌های تصادفی، فضای انتخاب پیرامون این ضربدر نسبتاً کوچک در نظر گرفته شده است.

#### برش، کپی و درج

شما می‌توانید گره‌ها و راه‌های انتخابی را کپی کنید یا برش بزنید و سپس یک یا چند بار در مکان‌های دیگر درج کنید. با برش‌زدن، شناسه و نسخهٔ OSMای ثابت می‌ماند. برای درج، در مکان دلخواه لمس طولانی کنید (علامت + آنجا را نشانه‌گذاری می‌کند). سپس گزینهٔ «درج» را از منو برگزینید.

#### نشانی‌زنی به‌طور کارآمد

وسپوچی قابلیت ![نشانی](../images/address.png) «افزودن تگ‌های نشانی» دارد که کار نقشه‌برداری پلاک خانه‌ها را با پیشبینی پلاک‌ها کارآمدتر می‌سازد. برای انتخاب آن:

* با لمس طولانی (_فقط حالت غیرساده:): وسپوچی در مکان انتخاب‌شده گرهی اضافه می‌کند و بهترین حدسش را برای پلاک خانه می‌زند و تگ‌های نشانی‌ای که اخیراً استفاده می‌کردید را اضافه می‌کند. اگر گره روی خط دور ساختمان قرار گرفته باشد، به‌طور خودکار تگ entrance=yes را به گره می‌دهد. ویرایشگر تگ برای شیء موردبحث باز می‌شود و می‌توانید سایر تغییرات لازم را انجام بدهید..
* در حالت‌های انتخاب گره/راه: وسپوچی همانند بالا تگ‌های نشانی را اضافه می‌کند و ویرایشگر تگ را باز می‌کند.
* در ویرایشگر خصوصیت.

برای اینکه پیشبینی پلاک خانه کار کند، دست‌کم لازم است دو شمارهٔ خانه در هر کنارهٔ جاده وجود داشته باشد. هر چه تعداد شماره‌ها بیشتر باشد، بهتر است.

این را با حالت [دانلود خودکار](#download) امتحان کنید.  

#### افزودن محدودیت‌های گردش

وسپوچی برای افزودن محدودیت‌های گردش روش سریعی دارد. اگر لازم باشد خودش راه‌ها را دو نیم می‌کند و دوباره از شما می‌خواهد که عنصرها را انتخاب کنید. 

* راهی با تگ highway انتخاب کنید (محدودیت‌های گردش فقط به معابر اضافه می‌شود، اگر می‌خواهید این کار را برای سایر راه‌ها انجام دهید لطفا از حالت کلی «ساخت رابطه» استفاده نمایید
* از منو، گزینهٔ «افزودن محدودیت» را انتخاب کنید
* گره یا راه via را انتخاب کنید (فقط مواردی که می‌توانند نقش via داشته باشند قابل‌انتخاب هستند)
* راه to را انتخاب کنید (می‌توانید برگردید و عنصر from را مجدداً به‌عنوان عنصر to انتخاب کنید. وسپوچی فرض می‌کند که می‌خواهید محدودیت «دورزدن ممنوع» no_u_turn ایجاد کنید)
* نوع محدودیت را تنظیم کنید

### وسپوچی در حالت «قفل»

هنگامی که قفل قرمز نشان داده می‌شود همهٔ کنش‌های غیرویرایشی فعال هستند. همچنین با لمس طولانی روی یک عنصر OSMای، کادری حاوی اطلاعات جزئی از آن عنصر نمایش داده می‌شود.

### ذخیره‌سازی تغییراتتان

*(به اتصال شبکه نیاز دارد)*

روی همان دکمه یا گزینهٔ منو که برای دانلود زدید، بزنید و اکنون گزینهٔ «آپلود داده در کارساز OSM» را انتخاب نمایید.

وسپوچی از احراز هویت OAuth و روش کلاسیک نام کاربری و گذرواژه پشتیبانی می‌کند. OAuth روش بهتری است زیرا در این روش امنیت گذرواژه به خطر نمی‌افتد.

در نصب‌های جدید وسپوچی OAuth به‌طور پیشفرض فعال است. اولین باری که بخواهید داده آپلود کنید، صفحه‌ای از وبسایت OSM باز می‌شود. پس از اینکه وارد حساب کاربری خود شدید (با اتصال اینترنتی رمزگذاری‌شده) ازتان خواسته می‌شود هویت وسپوچی را تأیید کنید تا بتواند با استفاده از حساب شما ویرایش انجام دهد. اگر می‌خواهید یا نیاز دارید که پیش از ویرایش، دسترسی OAuth به حسابتان را تأیید کنید، گزینه‌ای در منوی «ابزارها» برای این کار تعبیه شده است.

اگر می‌خواهید کار خود را ذخیره کنید اما به اینترنت دسترسی ندارید، می‌توانید تغییرات را در قالب پروندهٔ ‎.osm سازگار با JOSM ذخیره کنید و آن را در آینده با استفاده از Vespucci یا JOSM آپلود نمایید. 

#### حل تداخل‌ها هنگام آپلود

وسپوچی حل‌کنندهٔ تداخل ساده‌ای دارد. البته اگر فکر می‌کنید مسئله‌ای جدّی در ویرایش‌هایتان وجود دارد، تغییرات خود را در قالب پروندهٔ ‎.osc برون‌برد کنید (گزینهٔ «برون‌برد» در منوی «داده‌رسانی») و کار اصلاح و آپلود را با JOSM انجام دهید. راهنمای مفصل‌تر را در [حل تداخل](Conflict%20resolution.md) ببینید.  

## استفاده از GPS

با استفاده از وسپوچی می‌توانید رد GPX بسازید و آن را روی دستگاه خود به نمایش در آورید. همچنین می‌توانید موقعیت کنونی GPS را ببینید (گزینهٔ «نمایش مکان» را از منوی GPS انتخاب کنید) و/یا موقعیت خود را در مرکز صفحه قرار دهید و موقعیت را دنبال کنید (از منوی GPS گزینهٔ «دنبال‌کردن موقعیت GPS» را روشن کنید). 

اگر گزینهٔ اخیر را فعال کرده باشید، جابه‌جاکردن صفحه یا ویرایش‌کردن باعث می‌شود حالت «دنبال‌کردن GPS» خاموش شود و مکان‌نمای آبی‌رنگ از حالت دورگیری‌شده به حالت توپر تغییر کند. برای اینکه فوراً به حالت «دنبال‌کردن» برگردید، کافی است دکمهٔ GPS را لمس کنید یا گزینه مربوطه را از منو روشن کنید.

## یادداشت‌ها و باگ‌ها

وسپوچی از دانلود، نظردهی و بستن یادداشت‌های OSM (همان باگ‌های OSM در گذشته) و قابلیت متناظر با «باگ» که [ابزار تضمین کیفیت OSMOSE](http://osmose.openstreetmap.fr/en/map/) آن را تولید می‌کند، پشتیبانی می‌نماید. هر کدام از این دو مورد را می‌توانید به‌طور دستی دانلود کنید یا از قابلیت دانلود خودکار بهره ببرید و آن‌ها را در محدوده‌ای که هر لحظه کار می‌کنید مشاهده نمایید. پس از ویرایش یا بستن آن‌ها، می‌توانید بلافاصله یادداشت یا باگ را آپلود نمایید یا همگی را با هم آپلود کنید.

یادداشت‌ها و باگ‌ها روی نقشه با نماد کوچک حشره ![Bug](../images/bug_open.png) نشان داده می شوند. سبزرنگ‌ها حل/بسته شده‌اند. آبی‌رنگ‌ها را شما ایجاد/ویرایش کرده‌اید. زردرنگ‌ها هنوز فعال هستند و تغییر نکرده‌اند. 

در هنگام نمایش هر کدام از باگ‌های OSMOSE پیوند آبی‌رنگی مشاهده می‌کنید. با لمس این پیوند عنصر مربوطه انتخاب می‌شود و صفحه روی آن متمرکز می‌گردد و محدودهٔ قرارگیری آن در صورت نیاز دانلود می‌شود. 

### پالایش

علاوه بر اینکه یادداشت‌ها و باگ‌ها به‌طور کلی روشن/خاموش می‌شوند، می‌توانید آن‌ها را الک کنید تا از درهم‌ریختگی صفحه بکاهید. در [ترجیحات پیشرفته](Advanced%20preferences.md) می‌توانید موارد موردنیاز را تک‌به‌تک انتخاب کنید:

* یادداشت‌ها
* خطای Osmose
* هشدار Osmose
* مسئلهٔ جزئی Osmose
* سفارشی

<a id="indoor"></a>

## حالت داخلی

نقشه‌کشی داخلی کار چالش‌برانگیزی است. زیرا چیزهای زیادی هست که معمولاً روی هم می‌افتند. وسپوچی حالت ویژه‌ای برای این منظور دارد که به‌وسیلهٔ آن می‌توانید چیزهایی را که در یک طبقه نیستند پالایش کنید و همچنین به‌طور خودکار شمارهٔ طبقهٔ کنونی را به همهٔ اشیای نوساخته در آن طبقه می‌افزاید.

این حالت با لمس طولانی روی نماد قفل و انتخاب گزینهٔ مربوطه از منو قابل‌فعال‌سازی است. [حالت قفل، حالت باز، تعویض حالت](#lock) را ببینید.

<a id="c-mode"></a>

## حالت C

در حالت C فقط چیزهایی نشان داده می‌شود که پرچم هشدار داشته باشند که درنتیجه کمک می‌کند تا چیزهای مشکل‌دار یا چیزهایی را که بر اساس بررسی‌های قابل‌پیکربندی به دست می‌آیند، آسان‌تر بیابیم. در حالت C اگر عنصری انتخاب و ویرایشگر خصوصیت باز شود، جورترین پیش‌تنظیم به‌طور خودکار به کار گرفته می‌شود.

این حالت با لمس طولانی روی نماد قفل و انتخاب گزینهٔ مربوطه از منو قابل‌فعال‌سازی است. [حالت قفل، حالت باز، تعویض حالت](#lock) را ببینید.

### پیکربندی بررسی‌ها

در حال حاضر دو نوع بررسی قابل‌پیکربندی وجود دارد (بررسی تگ‌های fixme و بررسی کمبود تگ type برای رابطه‌ها فعلاً قابل‌پیکربندی نیستند). هر دو نوع از طریق «ترجیحات >> تنظیمات اعتبارسنج» قابل‌تنظیم هستند. 

فهرست مدخل‌ها دو بخش دارد. یک بخش «بازنقشه‌برداری» و یک بخش «مدخل‌های بررسی». با کلیک روی هر مدخل می‌توانید آن را اصلاح کنید. دکمهٔ سبزرنگ منو را برای افزودن مدخل‌ها استفاده نمایید.

#### مدخل‌های بازنقشه‌برداری

مدخل‌های نقشه‌برداری مجدد این خصوصیت‌ها را دارند:

* **کلید** - کلید تگ موردنظر.
* **مقدار** - مقداری که تگ موردنظر باید داشته باشد. اگر خالی بماند مقدار تگ نادیده گرفته می‌شود.
* **عمر** - چند روز پس از آخرین ویرایش، عنصر باید دوباره نقشه‌برداری شود. اگر تگ _check_date_ وجود داشته باشد، این تگ استفاده خواهد شد، در غیر این صورت از تاریخ ایجاد نسخهٔ فعلی استفاده می‌شود. تنظیم مقدار روی صفر باعث می‌شود بررسی فقط برای مطابقت کلید و مقدار انجام شود.
* **عبارت باقاعده** - اگر انتخاب شود **مقدار** به‌عنوان عبارت باقاعده در JAVA در نظر گرفته می‌شود (JAVA RegEx).

**کلید** و **مقدار** با تگ‌های _موجود_ در عنصر موردبحث مطابقت داده می‌شود.

گروه _Annotations_ در پیش‌تنظیم‌های استاندارد گزینه‌ای دارد که به‌طور خودکار تگ _check_date_ را همراه با تاریخ جاری اضافه می‌کند.

#### مدخل‌های بررسی

مدخل‌های بررسی این دو خصوصیت را دارند:

* **کلید** - کلیدی که مطابق با پیش‌تنظیم متناظر، باید روی شیء وجود داشته باشد.
* **اختیاریِ لازم** - کلید ضروری است هرچند در پیش‌تنظیم متناظر، جزو کلیدهای اختیاری تعریف شده باشد.

این بررسی، ابتدا پیش‌تنظیم جور را تشخیص می‌دهد و سپس بررسی می‌کند که طبق پیش‌تنظیم، آیا **کلید** برای این عنصر «توصیه‌شده» است. گزینهٔ **اختیاریِ لازم** بررسی را به تگ‌های «اختیاری» عارضه گسترش می‌دهد. توجه: فعلاً پیش‌تنظیم‌های پیوندشده بررسی نمی‌شوند.

## پالایه‌ها

### پالایهٔ مبتنی بر تگ

پالایش را می‌توانید از منوی اصلی فعال کنید. سپس با زدن روی نماد پالایه، آن را تغییر دهید. مستندات بیشتر در این باره در [پالایش با تگ](Tag%20filter.md) آمده است.

### پالایهٔ مبتنی بر پیش‌تنظیم

راه دیگری برای کار بالا، پالایش عارضه‌ها بر اساس پیش‌تنظیم یا گروهی از پیش‌تنظیم‌ها است. با زدن روی نماد پالایه، مشابه با جاهای دیگر وسپوچی، کادری برای انتخاب پیش‌تنظیم باز می‌شود. برای انتخاب پیش‌تنظیم، یک بار لمس کافی است. برای انتخاب گروه پیش‌تنظیم‌ها لمس طولانی بکنید (لمس کوتاه گروه را باز می‌کند). مستندات بیشتر در [پالایش با پیش‌تنظیم](Preset%20filter.md) آمده است.

## سفارشی‌سازی وسپوچی

برنامه را از جنبه‌های مختلفی می‌توانید سفارشی کنید. اگر به دنبال چیز خاصی هستید و پیدایش نمی‌کنید، [وبسایت وسپوچی](https://vespucci.io/) قابل‌جستجو است و اطلاعاتی علاوه بر اطلاعات موجود روی دستگاه دارد.

### تنظیمات لایه

تنظیمات لایه را می‌توانید از طریق کنترل لایه (گوشه بالا راست) تغییر دهید. برای دسترسی به سایر تنظیمات از دکمهٔ ترجیحات در منوی اصلی استفاده کنید.

* لایهٔ پس‌زمینه - دامنهٔ وسیعی از تصاویر پس‌زمینهٔ ماهواره‌ای و هوایی وجود دارد. مقدار پیشفرض روی «سبک استاندارد» نقشهٔ openstreetmap.org تنظیم شده است.
* لایهٔ رو - این‌ها لایه‌های نیمه‌شفافی با اطلاعات بیشتر هستند. مثلاً ردهای GPX. افزودن لایهٔ رویی ممکن است در دستگاه‌های قدیمی‌تر و دستگاه‌هایی که حافظهٔ محدودی دارند مشکلاتی ایجاد کند. پیشفرض: هیچ.
* نمایش یادداشت‌ها/باگ‌ها. یادداشت‌ها و باگ‌های باز به‌شکل نماد حشرهٔ زردرنگ نمایش می‌یابند. موارد بسته به همان شکل اما سبزرنگ هستند. پیشفرض: روشن.
* لایهٔ عکس. عکس‌های زمین‌مرجع را به‌شکل نمادهای دوربین قرمزرنگ نمایان می‌کند. اگر اطلاعات جهت موجود باشد، نماد چرخانده می‌شود. پشفرض: خاموش.

#### ترجیحات

* روشن‌ماندن صفحه. پیشفرض: خاموش.
* فضای بزرگ برای کشیدن گره. جابه‌جاکردن گره‌ها در دستگاهی با ورودی لمسی مشکل است، زیرا انگشت‌هایتان موقعیت جاری روی صفحه را مبهم می‌کند. با روشن‌کردن این گزینه، فضای بزرگی پیرامون عنصر ایجاد می‌شود که با استفاده از آن می‌توانید عنصر را جابه‌جا کنید (انتخاب و سایر کنش‌ها هنوز در «فضای انتخاب» عنصر کار می‌کنند). پیشفرض: خاموش.

توضیحات کامل را اینجا ببینید [ترجیحات](Preferences.md)

#### ترجیحات پیشرفته

* نماد گره‌ها. پیشفرض: روشن.
* نمایش همیشگی منوی زمینه. اگر روشن باشد با هر انتخاب منوی زمینه نمایان می‌شود. اگر خاموش باشد فقط در صورتی که انتخاب مبهم تشخیص داده شود، نمایان می‌شود. پیشفرض: خاموش (پیشتر روشن بود).
* فعال‌سازی پوستهٔ روشن. در دستگاه‌های پیشرفته این گزینه به‌طور پیشفرض روشن است. اگرچه می‌توانید آن را روی نسخه‌های قدیمی‌تر اندروید نیز فعال کنید، اما احتمال دارد ناسازگار باشد. 

توضیحات کامل را اینجا ببینید [ترجیحات پیشرفته](Advanced%20preferences.md)

## گزارش مشکلات

اگر وسپوچی فروبپاشد، یا وضعیت ناپایداری را تشخیص دهد، از شما خواسته می‌شود  برگرفت فروپاشی (crash dump) را ارسال نمایید. لطفاً اگر این وضعیت پیش آمد این کار را بکنید، اما در هر وضعیت مشخص، فقط یک بار این کار را بکنید. اگر می‌خواهید جزئیات بیشتری ارائه کنید یا درخواست قابلیتی دارید، از این طریق اقدام نمایید: [پیگیر مسائل وسپوچی](https://github.com/MarcusWolschon/osmeditor4android/issues). قابلیت «بازخورد» در منوی اصلی یک مسئلهٔ جدید باز می‌کند و اطلاعات مرتبط از برنامه و دستگاه را بدون نیاز به نوشتن شما، در آن قرار می‌دهد.

اگر می‌خواهید دربارهٔ چیزی مربوط به وسپوچی بحث کنید، می‌توانید از [گروه گوگلی وسپوچی](https://groups.google.com/forum/#!forum/osmeditor4android) یا [تالار اندروید در انجمن OpenStreetMap](http://forum.openstreetmap.org/viewforum.php?id=56) استفاده کنید.


